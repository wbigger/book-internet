# Ambiente & Sovraccarico informatico

## Email e inquinamento
Mandare una mail inquina di meno di mandare una lettera, ma bisogna considerare che oggi si manda un numero di mail enorme, e l'impatto ambientale è considerevole. Secondo alcuni studi riportati da Lifegate in [questa pagina](https://www.lifegate.it/persone/news/quanto-inquina-internet), se consideriamo l'inquinamento prodotto dai server sia per funzionare che per essere prodotti, lo spam inquina come **3 milioni di automobili**. Non poche!

Cosa ne dobbiamo dedurre? Semplicemente, come al solito, di usare gli strumenti che abbiamo con buonsenso. Cancellatevi dalle mailing list che non vi interessano e segnalate sempre le mail di spam quando possibile. Per esempio su gmail c'è un bottone con unpunto esclamativo sopra ogni email, per segnalare eventuali casi di spam.

Altre accortezze: se dovete condividere un file, invece di allegarlo alla mail, considerate di caricarlo su qualche piattaforma online come Dropbox o Google Drive. Così ci saranno meno copie in giro per il mondo, meno byte da scaricare e, in definitiva, una rete più veloce, efficiente ed ecologica.

## Sovraccarico informativo
La facilità con cui è possibile inviare e ricevere messaggi ed informazioni porta ad essere continuamente interrotti nelle proprie attività, con evidenti problemi di concentrazione e di conseguenza problemi ad arrivare ai propri obiettivi. Pensate ad una partita di calcetto o di un qualsiasi altro sport: sarebbe difficile giocare e vincere con un cellulare in mano, chattando su Whatsapp.

Questo problema non riguarda solo i ragazzi, ma chiunque abbia uno smartphone, ovvero quasi tutti, e ha conseguenze negative dai bambini fino agli anziani, e ci sono molti studi e strategie consolidate per cercare di limitare i danni.

> Alcune delle tecninche più diffuse oggi sono [La tecnica del pomodoro](https://www.youtube.com/watch?v=VFW3Ld7JO0w) di Francesco Cirillo e [Getting Things Done](https://gettingthingsdone.com/) di David Allen.

Alcuni piccoli suggerimenti che potete valutare:
- non controllare i messaggi la mattina appena svegli
- non controllare le email prima di pranzo
- mettere il cellulare in modalità "non disturbare" mentre si stanno facendo altre attività

In generale, quando si comincia a fare qualcosa che richiede concentrazione conviene ignorare tutti i messaggi per almeno mezz'ora, poi prendere una piccola pausa per riposarsi e controllare eventuali messaggi urgenti, quindi rimettersi al lavoro per un'altra mezz'ora, e così via. Non ci sono messaggi così urgenti da non poter aspettare qualche minuto: se è davvero urgentissimo, vi chiameranno. In questo si riesce a bilanciare in maniera semplice ed efficace sia la necessità di concentrazione che di comunicazione con le altre persone.
